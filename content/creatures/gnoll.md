---
title: נול
date: 2023-10-02T22:59:24+03:00
draft: false
group: ""
images:
  - images/creatures/gnoll.webp
underline: נול מלא כוהן
sidebar:
  מידע כללי:
    גודל: בינוני
    נטייה: סדר רשע
    מזון: בשר, בעיקר נבלות
    שפה:
      - מדוברת
      - קדמונית
    מקום מחייה: כל מנאלין
    משך חיים: כ40 שנים
---

**נוֹלִים** (באנגלית: Gnolls), ידועים גם כ**ילדי המוות**, הם כוהני [אסרוס](../../deities/aserus) אשר רצו להתקרב לאלם וקיבלו על עצמם מאפיינים של צבוע. הנולים מסתתרים בכל רחבי מנאלין ואיש אינו רואה אותם במקרה. הם מופיעים במקומות בהם המוות מופיע, כמו שדה קרב, לאחר מגפה או אסון טבע. לעיתים הם נשלחים על ידי אסרוס על מנת לגרום למוות עצמו. ישנם סוגים שונים של נולים, הנבדלים במראם, חוזקם ויכולתם.

<!--more-->

{{< table_of_contents >}}

### תיאור

---

ישנם שלושה סוגים של נולים, הנבדלים במאפייני הצבוע שלהם. הסוג הראשון של נולים הוא דמוי אדם המזכיר בצורתו צבוע וידוע כ"**נול מלא**" (באנגלית: Full-Gnoll), אם כי לרוב משתמשים בשם נול כדי לתאר נול מלא. הנולים המלאים מתנשאים לגובה של 210 עד 230 סנטימטרים ובעלי פרווה שחורה-אפורה עם פסים שחורים עליה. כל תווי מראם של נולים אלו, מלבד העובדה שהם עומדים על שתי רגליים, הם תווי מראה של צבוע. עיניהם צהובות וזוהרות בחושך, יש להם צחוק שנשמע למרחקים ואוזניים גדולות יחסית. רוב הנולים המלאים לובשים עליהם שריון או כל סוג אחר של בגד. הנולים המלאים הם החזקים מבין שאר הנולים.

&nbsp;

הסוג השני של נולים נקרא "**נול-למחצה**" (באנגלית: Weregnoll). נולים אלו קיבלו על עצמם את ברכת (או קללת) הליקנטרופיה מאסרוס, וביכולתם לשנות צורה [לצבוע-בלהות](../../creatures/dire-hyena). נולים אלו לעיתים חיים בקהילות ובמקומות מיושבים, אך מסתירים את היותם נולים ואת עבודתם לאסרוס. לנולים-למחצה היכולת לשלוט בשינוי הצורה שלהם, למעט כאשר הם מזומנים על ידי אסרוס, דבר הגורם לשינוי הצורה לקרות באופן לא רצוני. כוהנים שהפכו לנולים-למחצה שומרים על המראה הקודם שלהם בצורה האנושית שלהם (כוהן גמד שהפך לנול-למחצה יראה כמו גמד כאשר הוא אינו צבוע-בלהות).

&nbsp;

הסוג השלישי של נולים נקרא "**דמינול**" (באנגלית: Demignoll) והוא הסוג היחיד שאינו נוצר ברצון. הדמינולים הם תוצאה של הדבקה של דמוי אדם במחלה הדומה לליקנטרופיה, ההופכת את דמוי האדם לדמינול בסופה. ההדבקה יכולה לקרות מנשיכה של נול מלא או של נול-למחצה בצורת צבוע הבלהות שלו, או על ידי טקס של כהן אסרוס. הדמינולים נראים כמו שנראו לפני המחלה, אך נראים משוגעים, לא מחוברים למציאות, ומצמיחים מאפיינים של צבוע כמו שיער רב, אוזניים גדולות, טפרים ועוד. הדמינולים הם החלשים מבין הנולים והנפוצים ביותר מביניהם.

&nbsp;

### יכולות

---

הנולים המלאים הם החזקים מבין הנולים. הם מתחלקים לשניים: אלו הממשיכים בעבודתם ככוהנים ואלו הפונים לדרך אלימה יותר. הנולים המלאים הממשיכים להיות כוהנים שומרים על כוחות הקסם שקיבלו מאלם ויכולים להטיל קסמים הגורמים לריקבון ולמוות. הם כוהנים חזקים ביותר הם יכולים להפיץ את המחלה ההופכת אנשים לדמינולים בעזרת קסמים. הנולים המלאים הפונים לדרך אלימה נוטשים כמעט לגמרי את היכולות הקסומות שקיבלו והופכים אותן ליכולות פיזיות. הם מתמחים בהריגה ובלחימה, והם החיילים שנשלחים על ידי אסרוס כשדמות חזקה מנסה לחמוק מהמוות. הם משוגעים ורצחניים ויש להם כוח פיזי רב. הם משתמשים בחניתות ובשוטות בקרב ולא ירפו עד שיהרגו או ימותו.

&nbsp;

הנולים-למחצה מסוגלים להפוך את עצמם לצבוע-בלהות. הם שומרים על כוחות הקסם שלהם בדומה לנולים המלאים, אך הם חלשים מהם. הם מסוגלים לבצע טקסים הגורמים לדמוי אדם להפוך לדמינול. הנולים למחצה לא נקראים על ידי אסרוס כמעט בכלל, ורוב תפקידם הוא להרחיב את כמות המאמינים שלו בעזרת יצירת דמינולים. קסמיהם של הנולים-למחצה כוללים יצירת ריקבון, הפחדה וגרימת שיגעון, ומידה מסויימת של ריפוי, בה הם משתמשים על נולים אחרים.

&nbsp;

לדמינולים אין יכולות מיוחדות השונות מאלו שהיו להם לפני שהפכו לדמינולים. הם הפכו למשוגעים ולרצחניים יותר וגם הם לא ירפו עד אשר יהרגו או ימותו, הכל כדי לספק את הקול של אסרוס שלוחש במוחם עד שימותו. הדמינולים לא יכולים לאכול דבר מלבד נבלות, ולכן לרוב יחפרו קברים או בלית ברירה יפשטו על כפר קטן ויהרגו קורבן כדי לאכול אותו.
