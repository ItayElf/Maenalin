---
title: "אוליסארי"
date: 2023-06-23T17:02:44+03:00
draft: false

group: ""
images: ["images/races/ulisary.jpg"]
sidebar:
  מידע כללי:
    אלים:
      טינאסי: ../../deities/tinasi
    תוחלת חיים: 750 שנים
    איזור מחייה: מדבר קיטריס
    שפות: ["מדוברת", "אוליסארית"]

  מראה חיצוני:
    צבע עור: גוונים של צהוב עד חום כהה
    צבע שיער: גוונים של חום ושחור
    צבע עיניים: אותם צבעים של בני אנוש
    מבנה גוף טיפוסי: רזה
    גובה ממוצע: 170 עד 190 סנטימטרים
    מאפיינים מיוחדים: חסרי שיער גוף (למעט גבות ושיער ראש)
---

**אוּלִיסַארִים** (באנגלית: Ulisary, Ulisaries, באוליסארית: עאליסארא, בן-תנשמת) הם בין הגזעים הראשונים שהתהלכו על אדמת מנאלין. האוליסארים חיו במדבר קיטריס, בתחילה ב[**איטילארה-אסארי**](../../settlements/itilara-asari) בלבד ולאחר חורבן העיר עברו לישובים ארעיים במדבר. האוליסארים סוגדים לאלה טינאסי, אשר בראה אותם. האוליסארים הם גזע מסוגר בעצמו אשר מעריך שמירה על הסביבה בה הוא חי. רוב האוליסארים נוטים להיות בעלי נטייה טובה. האוליסארים לא נוטים להתערבב עם גזעים אחרים, גם מתוך מחשבה כי הם הגזע הראשון ולכן בעיניהם שאר הגזעים נחותים, וגם כדי לא לאבד את התרבות והמסורת רבת השנים שלהם.

{{< table_of_contents >}}

### תיאור חיצוני

---

אוליסארים גבוהים במקצת מבני אדם, כאשר גובהם הממוצע נע בין 190 ל170 סנטימטרים. לאוליסארים מבנה גוף רזה ואתלטי, וצבע עורם נע בין גוונים של צהוב עד לגווני חום כהה, על גבול השחור. שיערם של האוליסארים הוא שחור או חום, אך כאשר הם מגיעים לגיל 650 מתחיל צבע שיערם להלבין לגמרי. עיני האוליסארים הן בעיקר שחורות או חומות, אך ניתן למצוא אוליסארים עם אישונים בצבעים שונים כמו כחול או ירוק. האוליסארים נחשבים לגזע אצילי ויפה במיוחד, ולהם אוזניים מחודדות. לאוליסרים אין שיער גוף מלבד שיער הראש, גבות וריסים. האוליסארים לובשים לרוב בגדים לבנים ארוכים כדי להתמודד עם השמש החמה של המדבר.

&nbsp;

### אישיות

---

אוליסארים רגועים מטבעם. הם נוטים להתרחק מאזורים רועשים או אנשים להוטים ואנרגטיים יתר על המידה. האוליסארים נחשבים ליהירים בעיני הגזעים האחרים, בשל הסתגרותם וחוסר עניין במתרחש מחוץ לאזור מגוריהם, אך בשל תוחלת החיים הארוכה שלהם, בעיות הגזעים האחרים נראות להם כמטרד ותו לא. האוליסארים מעריכים ידע ויתחברו לכל אדם אשר נראה להם מספיק חכם. אוליסארים סולדים בעיקר מ[**גמדים**](../../races/dwarf), מאחר שהם פרימיטיביים ואינם בעלי ידע רב. למרות חוכמתם הרבה, האוליסארים נחשבים לעם צנוע, ולא מרבים להתרברב או להשוויץ בידע שלהם. הם מעדיפים לשלוט בתחום מסוים בצורה כמעט מושלמת לפני שיביעו דעה בנושא. האוליסארים הם שוחרי שלום, ולא מרבים להשקיע את זמנם בלמידה של לוחמה, אלא אם יש צורך ממשי בכך (למשל שומרי העיר). גם אלו אשר מקדישים את חייהם ללימוד של קסמים ולחשים לא יעשו זאת לרוב מתוך רצון להיות בעלי יכולת הגנה עצמית או לחימה, אלא במטרה למצוא דרכים נוספות לתרום ולעזור לסובבים אותם.

&nbsp;

### יכולות

---

בתור גזע אשר שוכן במדבר מאז שנברא, האוליסארים בנויים היטב לחיים במזג אוויר יבש וחם. עורם הכהה מגן עליהם מקרינת השמש, ומבנה גופם הגבוה והצנום מאפשר להם לפלוט יותר חום. האוליסארים יכולים לחיות עד כשבוע שלם ללא מים, והם אינם מזיעים. בתור גזע חכם ונבון, ישנם אוליסארים רבים אשר בוחרים ללמוד קסמים, כימיה או דת.

&nbsp;

### חברה

---

עד חורבן איטילארה-אסארי, כל האוליסארים חיו במטרופולין. לא היה להם צורך לצאת מהעיר ולהיחשף לסכנות המדבר, ולכן יכלו לשמור על תרבותם וחברתם סגורה. לאחר חורבן העיר, חזרו אלפי-המדבר לחיות כנוודים במדבר, כאשר ניתן למצוא קבוצת אוהלים בה חיות כמה משפחות למשך תקופת זמן קצרה. האוליסארים התחילו להיפתח יותר לעולם שבחוץ בעקבות חורבן העיר החיוורת, מפני שכעת מה שקרה בחוץ השפיע עליהם בצורה משמעותית יותר. האוליסארים לא גרים בישובים קבועים כדי לפגוע כמה שפחות במדבר הסובב אותם.

&nbsp;

### היסטוריה

---

האוליסארים נבראו על ידי האלה טינאסי, והיו בין הגזעים הראשונים אשר התהלכו על אדמת מנאלין. טינאסי בראה את אלפי-המדבר במטרה ליצור גזע שיוכל לחיות בתנאים הקשים ביותר של היבשת, מפני שאם הוא יוכל לחיות שם הוא יוכל לחיות בכל מקום. המטרה שלה הייתה שהאוליסארים יחיו בכל האזורים במנאלין, אך כשאר היא ראתה את שאר הגזעים שהתפתחו ונמצאו, היא החליטה לבנות עבור האוליסארים את העיר החיוורת, במטרה לשמור על הבריות שלה מהסביבה הרעה אשר סבבה אותם. האוליסארים פיתחו את העיר שניתנה להם ואת תרבותם, וקידשו את תרבות הלמידה והידע. האוליסארים פיתחו יכולת אדריכלית מרהיבה, גילו תגליות מדעיות אשר לא היו חשופות לשאר העולם וגידלו את הקוסמים והכוהנים החזקים ביותר.

במילניום ה11 לפנה"ח (לפני החורבן) קבוצה של אוליסארים יצאה מאיטילארה-אסארי אל הרי בוטמורי, מקום מגוריהם של הגמדים. אותם אוליסארים, אשר האמינו כי הגמדים הולכים נגד דרכה של טינאסי כאשר הם נשארים פרימיטיביים ולא תורמים לשגשוג העולם, החליטו לפתח את הגמדים ולנצל אותם למטרות אשר כן יתרמו לעולם. האוליסארים חשפו את הגמדים לשיכר (אירוע אשר נקרא על ידי הגמדים כ"השיעבוד הגמדי"), אשר אליו מהר מאוד הם התמכרו. מפני שלא יכלו לגדל דגנים בהרים בהם הם חיו, הגמדים נאלצו להיות תלויים באותם אוליסארים, אשר ניצלו אותם בתמורה לשיכר. אותם אוליסארים גורשו מאיטילארה-אסארי בשל מעשיהם ונודו מהחברה האוליסארית. האוליסארים הללו נשארו לגור בהרים ביחד עם שארית עבדיהם הגמדים והקימו התיישבות זניחה של אוליסארים בהרי בוטמורי.

לאחר חורבן איטילארה-אסארי, חזרו אלפי-המדבר להיות מפוזרים במדבר. רובם חיו כנוודים או החליפו מקום מגורים כל תקופת זמן קצרה. מכיוון ששבעת המקדשים של העיר החיוורת נהרסו, הקימו האוליסארים ברחבי המדבר מקדשים טבעיים אשר בהם התפללו לטינאסי. גודלם של מקדשים אלו לא עלה על מטר רבוע, וכל אדם אשר עושה את דרכו במדבר יכל להבחין באחד או שניים בדרכו. ישנם אלפי-מדבר בודדים אשר יצאו מגבולות המדבר והשתלבו במקומות מפתח בממלכות אחרות, בזכות חוכמתם הרבה. רובם הפכו ליועצים או מכשפים בשירותם של מלכים וממלכות חזקות, אך רק בתנאי שהחשיבו את השליט באותו אזור לחכם מספיק.
