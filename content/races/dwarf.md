---
title: "גמד"
date: 2023-06-23T21:22:54+03:00
draft: false

group: ""
images: ["images/races/dwarf.jpg"]
sidebar:
  מידע כללי:
    אלים:
      מולגזארד: ../../deities/molgazard
    תוחלת חיים: 400 שנים
    איזור מחייה: הרי בוטמורי
    שפות: ["מדוברת", "גמדית"]

  מראה חיצוני:
    צבע עור: בהיר וחיוור
    צבע שיער: גוונים של חום עד אדמדם
    צבע עיניים: לרוב חומות, לעיתים כחולות
    מבנה גוף טיפוסי: שרירי
    גובה ממוצע: 130 עד 145 סנטימטרים
---

**גמדים** (באנגלית: Dwarfs) הם גזע של דמויי אדם נמוכים ושריריים, אשר חיים במערות בהרי בוטמורי. הגמדים במנאלין נחשבים לגזע רפה שכל ביחס לגזעים האחרים אשר נוטה לפתור בעיות באלימות. הם נחשבים ללוחמים טובים ומייצרים כלי נשק איכותיים, אשר מוערכים בעיקר על ידי [בני האנוש](../../races/human) בממלכת [אקולנס](../../kingdoms/akolance). הגמדים סוגדים לאל [מולגזארד](../../deities/molgazard), אל הכבוד והקרב. רוב הגמדים נוטים להיות בעלי סדר טוב, מאמינים ביציבות ולא אוהבים שינויים.

<!--more-->

{{< table_of_contents >}}

### תיאור חיצוני

---

גמדים הם גזע נמוך וחסון, כאשר משקל של גמד יכול להגיע למשקל של בן אנוש בוגר למרות הבדלי הגובה. גובהם של הגמדים נע בין 130 ל145 סנטימטרים, כאשר בודדים בלבד מהם מגיעים לגובה של מטר וחצי ומעלה. לגמדים עור בהיר וחיוור בעקבות שהותם במערות ללא אור שמש. לרוב הגמדים שיער חום, אך שיער אדמדם גם נפוץ בקרבם. רוב הגברים מחליטים לגלח את שיער ראשם כאשר הם מגיעים לגיל 200, כסימן של התבגרות וכבוד. לכל הגמדים הזכרים זקן בינוני או ארוך, אותו הם קושרים לצמות. אורך הזקן מסמל את המעמד החברתי של הגמד, וגמד אשר זקנו גולח נחשב לבוגד ומנודה. לרוב הגמדים עיניים חומות ולמעטים מהם עיניים כחולות. לכל הגמדים (גם לגמדות) שרירים גדולים. הגמדים נוטים ללבוש בגדים פתוחים, ללא שרוולים, ואף לפעמים ללא חולצה, גם כאשר הם יוצאים לקרב. היחידים אשר לובשים שריון כבד הם ראשי השבטים.

&nbsp;

### אישיות

---

הגמדים נחשבים לגזע חם מזג, אשר מתעצבן בקלות. הם נוטים ליישב מחלוקות בעזרת אלימות, ודו קרב של היאבקות הוא הדרך הנפוצה ביותר כדי לפתור סכסוך בין גמד לגמד אחר. גמדים לא אוהבים שינויים, ויעדיפו להישאר כל חייהם בקרבת המקום בו הם נולדו. הגמדים נתפשים בעיניי הגזעים האחרים לרפי שכל ולא מתורבתים בשל התרבות האלימה שלהם, אך מבחינתם זוהי הדרך הטבעית להתקיים, כי *“לא תראה דובים רבים על טריטוריה בבית משפט”*. לגמדים שנאה גדולה ל[**אוליסארים**](../../races/ulisary). הם רואים אותם כגזעים מתנשאים ויהירים, אשר מתעניינים רק בעצמם. הגמדים מחשיבים את האוליסארים כגזעים מרושעים בעקבות “השיעבוד הגמדי”. ערך המשפחה הוא ערך חשוב ביותר בעיניי הגמדים, והם יעשו הכול כדי לשמור על כבוד המשפחה שלהם, וכבוד השבט.

&nbsp;

### יכולות

---

בשל חייהם במערות חשוכות ללא אור שמש, הגמדים פיתחו יכולת לראיה בחושך. העיניים שלהם מסוגלות לראות במערות חשוכות גם ללא מקור אור כמו לפיד או עששית. הגמדים ידועים ביכולת שלהם לנווט מתחת לאדמה ומסוגלים לחפור מנהרות אשר לא יתנגשו עם מנהרה או מערה אחרת. לגמדים קיבה וכבד חזקים אשר מאפשרים להם לאכול מזון מקולקל או רעיל כמעט בלי לחוש ברע.

&nbsp;

### חברה

---

לפני “השיעבוד הגמדי”, חיו הגמדים בצורה מפוזרת בהרי בוטמורי. הגמדים חיו בקבוצות של בין 100 ל200 גמדים מאותה המשפחה אשר נקראו “שבט”. לכל שבט הייתה את המערה שלו, כאשר רובן היו קטנות יחסית. רובם עבדו כרועי צאן, כורים או ציידים בהרים. לא היה קשר ישיר בין שבט אחד למשנהו, בעיקר אם הם היו במרחק אחד מהשני. לאחר המרד באוליסארים ששיעבדו אותם, ששת השבטים שנשארו הבינו כי הם לא יכולים להישאר לחיות מפוזרים וכי עליהם להתאחד, ולכן הקימו את ממלכת נימלדור. הגמדים כיום חיים אך ורק בנימלדור, כאשר בודדים מהם יוצאים ממנה למטרות מסחר, בעיקר לאינגפורד ודרכה לאקולנס, או לממלכות הצפון. הגמדים חיים בערים גדולות אשר חצובות בתוך צדיי ההרים, ובנויות בצורה של קומות ומגיעות למעמקי ההר. הגמדים עדיין חיים בתור שבטים ביניהם, כאשר ששת הקבוצות אשר חילקו האוליסארים המשעבדים הפכו ל"[**שבטי על**](#שבטי-העל)" ובתוכם יש שבטים קטנים יותר.

&nbsp;

##### שבטי העל

שבטי העל הם ששת הקבוצות אליהן חולקו כל הגמדים תחת שלטון האוליסארים. קבוצות אלו נשארו גם לאחר המרד באוליסארים, כאשר ראשי השבטים הם המועצה השולטת בנימלדור. שבטים אלו כיום מסמלים יותר מסורת מאשר שימוש כלשהו, אך רוב הגמדים משבט מסוים נוטים לעסוק במה שעסקו אבותיהם באותה הקבוצה (למשל רוב הג’ורגראקים נוטים לעסוק בנפחות). לכל שבט-על יש צבע אשר מזוהה איתו עוד מתקופת העבדות, אשר הגמדים מאותו שבט מדגישים ומתגאים בו, בעזרת סרט בצבע הזה או פריט לבוש מסוים אשר מסגיר מיד לאיזה שבט על הם משתייכים.

&nbsp;

###### _אדגראג_

האדגראגים (באנגלית: Adgrag) היו אחראים על הבניה במהלך שעבוד האוליסארים. הצבע המזוהה איתם הוא כחול.

###### _נאמרג_

הנאמרגים (באנגלית: Namreg) היו הצבא אשר היה אחראי על הגנה במקרה של התקפה במהלך שעבוד האוליסארים. הצבע המזוהה איתם הוא אדום.

###### _ג’ורגראק_

הג’ורגראקים (באנגלית: Jorgrak) היו הנפחים אשר היו אחראים לחמש את הנאמרגים ולבנות דברים נוספים ממתכות במהלך שעבוד האוליסארים. הצבע המזוהה איתם הוא סגול.

###### _הסגרוגר_

ההסגרוגרים (באנגלית: Hesgruger) היו אחראים לדאוג למזון, החל מלגדל אותו וכלה בלהכין אותו, במהלך שעבוד האוליסארים. הצבע המזוהה איתם הוא צהוב.

###### _פוזניט_

הפוזניטים (באנגלית: Phoznit) היו אחראים לערוך את טקסי הדת והתפילות לאלה טינאסי במהלך שעבוד האוליסארים, אך בסתר גם דאגו לארגן תפילות גם למולגזארד. הצבע המזוהה איתם הוא לבן.

###### _קוטגריק_

הקוטגריקים (באנגלית: Kotgric) היו אחראים לשמור על הסדר במהלך שעבוד האוליסארים, ולאסור מי שלא מציית לפקודות. הצבע המזוהה איתם הוא שחור. מאחר ולא השתתפו במרד הגדול, שאר שבטי-העל נוטרים לקוטגריקים טינה וחשדנים כלפיהם.

&nbsp;

### היסטוריה

---

מוצאם של הגמדים אינו ידוע. התיעוד הראשון של גמדים היה על ידי אוליסארים במילניום ה14 לפנה"ח (לפני החורבן) אשר הבחינו כי גזע נמוך ומוזר הופיע בהרי בוטמורי. הגמדים עצמם מאמינים כי הם נוצרו על ידי האל מולגזארד, אך אין לכך שום הוכחה. כאשר הבחינו בהם האוליסארים לראשונה, הגמדים חיו בבידוד, כאשר לכל משפחה מורחבת הייתה מערה משלה בה הם חיו. לא ידוע על שום גמד שיצא מהרי בוטמורי עד לאחרי הקמת נימלדור. בשל אורח חייהם הנידח, הגמדים לא התפתחו במיוחד במשך השנים, מה שיצר פער בינם לבין שער הגזעים, כאשר בראשם האוליסארים.

&nbsp;

במילניום ה11 לפנה"ח, קבוצה של כעשרה אוליסארים אשר האמינה כי הגמדים הולכים נגד דרכה של טינאסי כאשר הם נשארים פרימיטיביים ולא תורמים לשגשוג העולם, הגיעה להרי בוטמורי במטרה לפתח את הגמדים ולנצל אותם למטרות אשר כן יתרמו לעולם. אותם אוליסארים סברו כי הגמדים לא מסוגלים לפעול בלי מניע "פשוט", ולכן החליטו להשתמש בשיכר כדי לשכנע את הגמדים לעשות כרצונם. האוליסארים עברו בין מערות הגמדים והציגו להם את השיכר, משקה שאותו לא הכירו הגמדים והתמכרו אליו במהרה. מכיוון שלא היה ביכולתם של הגמדים לגדל דגנים בהרים, ולא היה ברשותם הידע להכין שיכר, הם היו תלויים באותם אוליסארים. בתחילה, האוליסארים נתנו לגמדים שיכר בתמורה למעשים אשר תרמו לעולם ולערכים בהם דוגלים האוליסארים, כמו למידה של מקצועות שונים, טיפוח ופיתוח הסביבה, ותפילות לאלה טינאסי (אשר הגמדים לא ששו לעשות, אבל התמכרו לשיכר ולכן “המירו” את אמונתם). לאחר תקופה, כוחם של אותה קבוצת אוליסארים עלה לראש והם התחילו להשתמש בגמדים למטרות אנוכיות והתייחסו אליהם כאל עבדים. הם הורו עליהם לבנות להם ארמון בתוך ההר, לשרת אותם, ודאגו כי תחושת השייכות של הגמדים לשבטם תעלם. האוליסארים חילקו את הגמדים ל[**שש קבוצות**](#שבטי-העל), כאשר כל קבוצה הייתה אחראית על תחום מסוים. במהלך השנים היו מספר נסיונות מרד באוליסארים המשעבדים, אך הם לא צלחו, עד המרד הגדול של שנת 4152 לפנה"ח שהונהג על ידי פונמור זעם-אדמה. פונמור הורה לג’ורגראקים להחביא נשקים טובים ולתת לנאמרגים נשקים פגומים כדי שלא יראו בעלי כוח רב. פונמור הוביל את הנאמרגים למערת-ארמון שבה חיו האוליסארים המשעבדים וביחד עם שאר הקבוצות, למעט הקוטגריקים, הצליחו הגמדים להרוג את רוב האוליסארים. לגמדים היו אבדות רבות, ביניהן גם פונמור, בשל הקסמים החזקים של האוליסארים, אך היתרון המספרי של הגמדים וכוח הרצון שלהם היה מה שהכריע את הקרב. האוליסארים ששרדו הצליחו לברוח וחיים במערות בגבול בין החלק בצפוני והדרומי של הרי בוטמורי. פונמור נחשב לגיבור הגמדים, ועיר הבירה של נימלדור, פונמוראג, נקראת על שמו. לאחר המרד באוליסארים, הבינו הגמדים כי לא יוכלו לשוב לאורח החיים המבודד שלהם והחליטו להקים את ממלכת נימלדור.
