---
title: "איטילארה-אסארי"
date: 2023-06-29T21:35:11+03:00
draft: false

group: "ערי מדינה"
images: []
sidebar:
  מידע כללי:
    הקמה: "לא ידוע"
    פירוק: '0 לפנה"ח'
    סוג: מטרופולין (עיר מדינה)
  גיאוגרפיה:
    איזור: "מדבר קיטריס"

  חברה:
    תושבים: "כיום אין, בעבר כ900,000"
    גזעים:
      אוליסארים: ../../races/ulisary
    אלים:
      טינאסי: ../../deities/tinasi
---

**איטילארה-אסארי** (באנגלית: Itilara-Asari), הידועה גם כ"**העיר החיוורת**" הייתה העיר הכי גדולה במנאלין. השם “העיר החיוורת” ניתן לה בשל המראה הייחודי של המבנים בעיר, אשר נבנו רק מאבנים לבנות. האגדות מספרות כי ניתן היה להבחין בעיר ממרחקים בשל גודלה העצום וכי קרני השמש החמה של מדבר קיטריס שפגעו בבניינים הצחורים סנוורו את כל מי שהתקרב אליה. תושבי העיר היו [**אוליסארים**](../../races/ulisary) בלבד אשר לא הרבו לאפשר לזרים להיכנס לתוך גבולות העיר. בשל הסתגרותם של תושבי איטילארה-אסארי לא היה ידוע לשאר תושבי מנאלין בתקופה שהעיר הייתה קיימת איך היא נראתה מבפנים באמת, ורוב מה שהם ידעו היה מסיפורים ותיאורים שעברו מפה לאוזן. למרות זאת, קיומה של העיר היה ידוע לכולם. ישנם סיפורים מעטים על אנשים מהישובים המקיפים את מדבר קיטריס שהצליחו להיכנס לעיר, רובם היו [**משלחות דיפלומטיות**](#היסטוריה) אשר כמעט ולא צלחו. איטילארה-אסארי הייתה חלק משמעותי מהאגדות והמיתוסים של תושבי מנאלין. העיר החיוורת הייתה העיר העתיקה ביותר במנאלין והיא ניתנה לאוליסארים מהאלה [**טינאסי**](../../deities/tinasi).

&nbsp;

[**הספירה במנאלין**](../../history/calender) מתחילה בשנה בה נחרבה איטילארה אסארי.

<!--more-->

{{< table_of_contents >}}

### גיאוגרפיה

---

איטילארה-אסארי הייתה ממוקמת במרכזו של מדבר קיטריס. העיר החיוורת הייתה מוקפת בשתי חומות גבוהות לבנות, אשר ביניהן נמצאו [**הגנים המטפסים**](#_הגנים-המטפסים_). לאיטילארה-אסארי היה שער אחד קטן ובודד בצידה המערבי של החומה אשר לא נעשה בו שימוש רב והיה נראה כמו חלק מהחומה בשל כך. היה ניתן לראות גגות של בניינים לבנים אשר מציצים מעל החומה, לצד צמרות של עצי דקל. מסביב לעיר היו דיונות חול בלבד, ללא צמחייה או סימן חיים אחר, למעט בעלי חיים אשר נדדו במדבר ועברו במקרה ליד העיר החיוורת. האיזור מסביב לעיר היה יבש לחלוטין, כמעט ללא משקעים ולא היה ברור לזרים מאיפה מגיעים המים אשר בעזרתם מצליחה העיר להתקיים ואפילו לגדול.

&nbsp;

### ממשל

---

שיטת הממשל באיטילארה-אסארי הייתה רפובליקה תיאוקרטית. העיר הייתה עיר מדינה בעלת שלטון משלה ונשלטה על ידי “הגלימות הלבנות”, מועצה של תשעה כוהנים גדולים של האלה טינאסי. לכל אחד מהכוהנים היה עולזאוד (Ulzawd, כינוי לסגן של כהן גדול), שכיהן כשופט בבית המשפט בעיר. לאחר מות הכוהן סגנו היה תופס את מקומו ובוחר לעצמו עולזאוד. “הגלימות הלבנות” היו אחראים לחוקק חוקים ולדון בסוגיות מדיניות ואזרחיות שהועלו אליהן. השלטון באיטילארה-אסארי נחשב ללא מושחת וטהור, אף על פי ששלט באופן עקיף גם על מערכת המשפט. עם זאת, אם נמצא שכוהן מסוים פעל באופן לא חוקי, מושחת או לא מוסרי, הוא והעולזאוד שתחתיו היו מסולקים מהמועצה, והמועצה הייתה בוחרת ראש מקדש להפוך ל"גלימה לבנה". מועצת “הגלימות הלבנות” אומנם הייתה מורכבת מכוהנים, אך מעמד השלטון מנע מהם להיחשב לאנשי דת. על העיסוק בדת היו אחראים [**ראשי המקדשים**](#דת).

&nbsp;

### דת

---

כל תושבי איטילארה-אסארי סגדו לאלה טינאסי, אלת השגשוג והלמידה. על התפילות בעיר היו אחראים ראשי המקדשים, כוהנים אשר היו בראש של אחד [**משבעת המקדשים**](#שבעת-המקדשים) בעיר. ראשי המקדשים היו אחראים כל אחד על מקדשו שלו, אך מדי חודש הייתה מתקיימת אסיפה של כל ראשי המקדשים לדון בסוגיות דתיות הקשורות לכלל המקדשים שעלו מהתושבים או מהם. במידת הצורך לאספות אלו היו מצטרפים העולזאודים. שבעת המקדשים בעיר החיוורת לא היו מקדשים רגילים שבהם היו מעלים מנחות ומתפללים (חוץ ממקדש טינאסי), ואפשרו לכל תושב לבחור את הדרך שבה הוא רוצה לסגוד לאלת השגשוג והלמידה.

&nbsp;

### היסטוריה

---

איטילארה-אסארי הייתה העיר העתיקה ביותר במנאלין. לא הרבה ידוע על תאריך הקמתה או כמה זמן בדיוק היא הייתה קיימת, אך לפי ההשערות היא קיימת לפחות 30,000 שנים. העיר נבנתה על ידי האלה טינאסי במטרה להגן על האוליסארים שאותם בראה, ולעזור להם ליצור חברה משגשגת ונאורה, בניגוד לחברה שהייתה קיימת לפני, הכללה ישובים קטנים ומפוזרים ברחבי המדבר, כמעט בלי קשר בין האחד לשני. מכיוון ששאר הגזעים שנבראו אחרי קום העיר לא היו מסוגלים להתיישב במדבר, איטילארה-אסארי הייתה במשך זמן רב הישוב הקבוע היחידי במדבר קיטריס. שאר הגזעים ראו בעיר כמקום קדוש או קסום בשל כך, והאמונה הייתה כי בתוך העיר מסתתרים סודות בעלי ערך רב. במהלך השנים התקיימו משלחות שונות מהתושבים של האזורים המקיפים את המדבר אל העיר. רוב המשלחות לא הוכנסו לעיר, אך ישנן משלחות בודדות שהצליחו להיכנס לעיר. המשלחת האחרונה המתועדת הגיעה לאיטילארה-אסארי בשנת 1589 לפנה"ח (לפני החורבן) ובראשה עמדה קסטר עפרת-נץ. משלחת זו נשלחה על ידי ממלכת [**אינגפורד**](../../kingdoms/ingford) במטרה להשיג עזרה צבאית בעקבות מלחמת הירושה בין קאלבוס ובראנדוט. המגעים לא צלחו והמשלחת גורשה מהעיר בטענה כי הם מרגלים. מאז אותה משלחת לא ידוע על אף זר אשר נכנס לעיר החיוורת.

&nbsp;

### החורבן

---

חורבן איטילארה-אסארי הפתיע את כל תושבי מנאלין. השמועות כי העיר האדירה שהייתה קיימת מתחילת העולם כמעט כבר לא קיימת גרמו לשאר תושבי מנאלין לחשוש כי הקץ קרב. הרפתקנים אשר ניסו למצוא את העיר לאחר החורבן לא מצאו זכר ממנה והיה נראה כאילו היא לא הייתה קיימת בכלל. העיר הפכה בן רגע מעיר אמיתית למיתוס ואגדה. בשנת 15 אחרה"ח (אחרי החורבן) נמצאו כמה ישובים ארעיים של אוליסארים ששרדו את החורבן והצליחו לדלות מהם מידע לגבי מה שקרה לעיר.

האוליסארים סיפרו כי כשנה לפני החורבן, היה ניתן לראות כי הכהן הגדול עאלמון פאטחאר, חבר ב"גלימות הלבנות", התחיל להשתנות בהתנהגותו. הוא נהיה יותר מסוגר ולא הרבה להופיע בפומבי. רוב התושבים הניחו כי הוא הזדקן, אך בדיעבד הבינו שלא כך היה הדבר. כמה ימים לפני החורבן היה ניתן לשמוע מה[**איל-אסארי**](#_איל-אסארי_) ריב גדול בין אלמון לשאר הכוהנים הגדולים, אשר כמה שעות אחריו יצאו הכוהנים הגדולים בהצהרה כי אלמון סולק מהמועצה ובקרוב יבחר לו מחליף. הגלימות הלבנות לא הסבירו את סיבת הסילוק וסירבו לפרט יותר, במטרה לא לפגוע בכבודו של אלמון. כיומיים לאחר מכן, התעוררו תושבי איטילארה-אסארי לקול פיצוץ עז מגבעת האיל-אסארי. הם יצאו החוצה וראו כי בתעלות המים זרם כעת נוזל שחור דמוי זפת, ואלו אשר גרו קרוב לאיל-אסארי ראו כי המבנה נהרס לחלוטין, ביחד עם חלק גדול מהגבעה עליה עמד. כחמש דקות לאחר הפיצוץ העז הרגישו התושבים רעידת אדמה חזקה אשר הרעידה את כל המבנים בעיר. תושבים רבים ניסו למצוא את משפחותיהם ולהבין מה קורה, ומעטים בודדים הספיקו לצאת מאיטילארה-אסארי לפני שהחומות העצומות וכל העיר שבתוכן קרסו ונבלעו לתוך האדמה, ולא נותר מהן זכר. מעט האוליסארים אשר הספיקו לצאת מהעיר התקשו לחיות במדבר ללא מים ומזון נגישים ולכן רבים מהם מתו. מקצתם אשר ידע כיצד להסתדר במדבר הקים ישובים ארעיים וחי בתור נוודי מדבר.

מיקומו המדויק של העיר אבד מאז החורבן וקיימות מספר השערות לאיפה היא הייתה ממוקמת, אך לא ניתן לאשר אותן מפני שלא נשאר שום זכר לפלא המדבר אשר היה ידוע בתור העיר החיוורת.

&nbsp;

### מקומות חשובים

---

###### _איל-אסארי_

האיל-אסארי היה המבנה הממשלתי של איטילארה-אסארי. “הגלימות הלבנות” גרו בו וניהלו את ענייני העיר ממנו. האיל-אסארי ניצב על גבעה קטנה בצפון העיר. המבנה היה בן שלוש קומות, כאשר העליונה ביותר הייתה קומת המגורים, האמצעית הייתה קומת עבודה והתחתונה הייתה קומת קבלת אורחים. למבנה הייתה גם קומה מתחת לאדמה, אשר אליה הורשו להיכנס רק הכוהנים הגדולים, ותוכנה היה שמור בסוד, במטרה לשמור על ביטחונם של תושבי העיר.

&nbsp;

###### _פינעילזיד_

הפינעילזיד היה בית המשפט של איטילארה-אסארי. במבנה זה, בדומה לאיל-אסארי, התגוררו העולזאודים וניהלו את ענייני המשפט של העיר. הפינעילזיד ניצב בקרבת האיל-אסארי אך לא על הגבעה, וגם לו היו שלוש קומות: העליונה למגורים, האמצעית לדיונים בדלתיים סגורות והתחתונה למשפטים פומביים. גם למבנה זה הייתה קומת מרתף, אך היא שימשה כארכיון לכל המשפטים שנעשו בעיר, וכל אדם שהיה חפץ יכל להיכנס אליה.

&nbsp;

###### _טקנאטאירין (תעלות המים)_

לאורך כל רחובות העיר היו קיימות תעלות אשר בהן זרמו מי שתיה שהגיעו לבתי התושבים, למבנים ציבוריים ולבארות אשר מהן יכלו התושבים לשתות כאוות נפשם. המים בתעלות זרמו תמיד וללא הפסקה. תעלות המים יצאו מתוך הגבעה שעליה נמצא האיל-אסארי, ככל הנראה מקומת המרתף.

&nbsp;

##### שבעת המקדשים

שבעת המקדשים הם שבעת המקומות המקודשים באיטיארה-אסארי והאחראים עליהם נקראו ראשי המקדשים. שבעת המקדשים לא היו מקדשים רגילים שבהם היו מעלים מנחות ומתפללים (חוץ מ[**מקדש טינאסי**](#_מקדש-טינאסי_)), ואפשרו לכל תושב לבחור את הדרך שבה הוא רוצה לסגוד לאלת השגשוג והלמידה. מקדשים אלו עיצבו את אורח חייהם של תושבי איטילארה-אסארי, ועזרו לשמור על אופי חיים דתי המתאים לכל אחד בדרכו.

&nbsp;

###### _הבריכה הקדושה_

הבריכה הקדושה היא אחת משבעת המקדשים של העיר החיוורת. בריכה זו הייתה בריכה חפורה, מרוצפת בלבנים לבנות חלקות, ולידה בניין בו יכלו המתפללים להחליף בגדים. המתפללים שהגיעו לבריכה זו יכלו לטבול את עצמם במים ולהיטהר מכל הרוע או החטאים שהיו על ליבם. בריכה זו מסמלת את השגשוג והכרת תודה לאלה טינאסי על המים שהיא מספקת לעיר אשר בלעדיהם הם לא יכלו לשרוד.

&nbsp;

###### _מערת הקבורה_

מערת הקבורה היא אחת משבעת המקדשים של העיר החיוורת. מערת הקבורה הייתה כניסה לבית קברות תת קרקעי מתחת לאיטילארה-אסארי, בו נקברו כל המתים. בית הקברות בנוי בצורה של קומות תת קרקעיות, וברגע שאין מקום בקומה העליונה, ראש המקדש מוריד את כל הקברים הקיימים קומה למטה ובונה קומה חדשה בעזרת הכוחות שקיבל מטינאסי. לפי האמונה, מערת הקבורה מכילה את כל האנשים שמתו בעיר מתקומתה, והעומק שלה לא ידוע. מערה זו מסמלת את הכרת התודה לטינאסי על כך שבנתה את העיר, ופרידה מהמתים שתרמו לקיומה.

&nbsp;

###### _היכל הידע_

היכל הידע הוא אחד משבעת המקדשים של העיר החיוורת. היכל הידע הוא מבנה גבוה מאוד בצורת גליל בעל 20 קומות, כאשר כל קומה היא עיגול חלול מעץ שצמוד לקירות ההיכל, כך שניתן לראות את תקרתו מהקומה הראשונה. בהיכל ישנם אינספור ספרים מכל מיני תקופות שאותם אספו או כתבו חכמי איטילארה-אסארי, ובקומה הראשונה ישנם שולחנות המאפשרים למידה נוחה. הספרים בהיכל אינם מסודרים באופן מסוים מתוך האמונה כי ניתן ללמוד מהכול, ולכן אתה לא זה שמחפש את הספר, אלא הספר מוצא אותך. ראש היכל הידע הוא הספרן הראשי. ההיכל מאפשר למאמינים לצבור ידע רב, כפי שמצופה מהם מהאלה טינאסי.

&nbsp;

###### _העץ הראשון_

העץ הראשון הוא אחד משבעת המקדשים של העיר החיוורת. עץ זה הוא עץ דקל ישן, עם מעט מאוד עלים ירוקים, ועלים נפולים חומים שנותנים לעץ מראה שמזכיר זקן. העץ מגודר ולא ניתן לגעת בו. הסיפורים מספרים כי העץ הראשון הוא העץ הראשון שגדל באיטילארה-אסארי וכי הוא נשתל על ידי טינאסי עצמה. העץ הראשון נמצא בדיוק במרכז העיר, דבר שתורם לאמינותה של האגדה. ראש המקדש הוא האדם היחיד שיכול להתקרב לעץ, וגם זאת רק במטרה לטפל בו. רוב האירועים הפומביים בעיר החיוורת (כגון חגיגה של חגים, חתונות וטקסים) היו מתרחשים ליד העץ הראשון, כדי שגם דברים אלו ישארו למשך אינספור דורות כמוהו.

&nbsp;

###### _מקדש טינאסי_

מקדש טינאסי הוא אחד משבעת המקדשים של העיר החיוורת. מקדש טינאסי היה ממוקם בחלקה המערבי של החומה, למרגלות מגדל השמירה שהשקיף על הכניסה היחידה לעיר. המקדש מכיל קומה אחת בלבד ובעל גג עגלגל, בצורה המזכירה מעט איגלו. המקדש היה מוקף בבריכות חצר קטנות. מקדש טינאסי היה חסר חלונות ובעל כניסה אחת מקדימה. מקדש זה איפשר לתושבי איטילארה-אסארי להתפלל לטינאסי ולהעלות לה מנחות, אשר כללו בעיקר פירות.

&nbsp;

###### _הגנים המטפסים_

הגנים המטפסים הם אחד משבעת המקדשים של העיר החיוורת. גנים אלו היו מעין טבעות של אדמה חקלאית שמסודרות אחת מעל השנייה בין החומה הפנימית והחיצונית של העיר. טבעות אלו התחילו בתחתית החומה והגיעו כמעט עד לסופה, וצפיפותן הלכה ופחתה, כך שבקומות התחתונות היה ניתן לגדל רק צמחים שגדלים בתוך האדמה (למשל סוגים שונים של בצלים) ובטבעות העליונות ביותר היה ניתן לגדל עצים. הגנים המטפסים נחשבו לאתר קדוש מפני שהם סיפקו לעיר את המזון, ומגנים אלו הועלו לאלה טינאסי מנחות. האנשים שטיפלו בגנים אלו היו אנשי דת בלבד. ניתן היה לקנות חלקה מגנים אלו, ולתרום מהתבואה של החלקה מנחות. החלקות העליונות היו יקרות ונשמרו רק למעמד הגבוה. המזון שהיה גדל בגנים אלו היה מתחלק לכל תושבי העיר, ללא קשר אם הם בעלי חלקה או לא, לפי צורכם.

&nbsp;

###### _האוניברסיטה הגדולה של איטילארה-אסארי_

האוניברסיטה הגדולה של איטילארה-אסארי (נקראה בקיצור “האוניברסיטה הגדולה”) היא אחת משבעת המקדשים של העיר החיוורת. האוניברסיטה הייתה בנויה בשטח גדול עם גנים ירוקים ושבילי לבנים לבנות. שטח האוניברסיטה התחלק לשני חלקים. החלק הראשון, שנקרא האוניברסיטה הציבורית, כלל תשעה מבנים אשר בתוכם היו חדרים שונים (כמו כיתות לימוד, חדרי הרצאות או במות תיאטרון). במבנים אלו יכל הציבור בזמנו החופשי להעשיר את הידע שלו בעזרת הרצאות או שיעורים אשר אותם העבירו גם אנשים מלומדים וגם אנשים פשוטים. החלק השני של האוניברסיטה, אשר נקרא “האוניברסיטה הסגורה”, היה גדול בצורה משמעותית מהאוניברסיטה הציבורית. האוניברסיטה הסגורה הייתה מורכבת משני בניינים רבי קומות אשר בהם למדו סטודנטים נושאים כמו רפואה, אדריכלות או אומנות. הנושא החשוב ביותר שנלמד באוניברסיטה היה דת. באוניברסיטה הסגורה הוכשרו כל אנשי הדת באיטילארה-אסארי וכדי להפוך להיות ראש מקדש היה צריך ללמוד לפחות שמונים שנים. האוניברסיטה הגדולה של איטילארה-אסארי נחשבה למקום חשוב לדת מכיוון שהיא איפשרה למאמינים להשיג ולשתף ידע, והיא הכשירה את אנשי הדת של איטילארה-אסארי.
